Andromacha ze łzami w oczach żegna swojego męża Hektora, sądzi, że odwaga będzie przyczyną zguby jej męża, wyrzuca mu brak litości nad nią i ich nieletnim dzieckiem, uważa, że po śmierci męża nie będzie już dla niej radości, tylko cierpienie. Andromacha skarży się, iż za sprawą bogów nie ma ani ojca, który poniósł śmierć z ręki Achillesa, ani braci, których również pokonał Achilles, ani matki, którą ugodziła strzała Artemidy.

Hektor przyznaje żonie rację, ale oświadcza, że nie może pozostać w mieście z dala od toczącej się bitwy, bo wtedy okazałby się tchórzem. Podkreśla swoją gotowość do walki, która zapewni mu sławę. Zdaje sobie sprawę, że niebawem nadejdzie dzień, w którym na wieki upadnie Ilion, serce przenika mu trwoga o Trojan, Priama, Hekabe, swoich szlachetnych, walecznych współziomków, ale najbardziej lęka się o Andromachę, która po przegranej Trojan może zostać wzięta przez Greków do niewoli.

